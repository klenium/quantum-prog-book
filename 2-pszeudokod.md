## Kvantum pszeudokód
> Egyszerű algoritmus leírásra használható nyelv, nem foglalkozik a fordítás részével.

A pszeudokód nem tekinthető programozási nyelvnek, hiszen a célja pont az, hogy absztrakt módon, konkrét implementáció nélkül lehessen leírni velük az algoritmusokat. A pszeudokód elvben bármilyen másik programozási nyelvre átalakítható egyszerűen, majd annak felhasználásával futtatható. A pszeudókód célja, hogy az emberek számára könnyen értelmezhető, csak a lényeges dolgokra koncentrálva, nyelvfüggetlen leírást adhassunk különféle algoritmusokról.

A hagyományos pszeudokódnak van kvantumos változata is. A felhasználási cél egyező: algoritmusok leírása implementációtól függetlenül. A kvantum pszeudokód nem sokban különbözik a hagyományostól, mert bár sok új funkciót lehetséges kvantum programokkal elkészíteni, ezek többségének leírása a hagyományos eszközökkel is lehetséges (pl. kapuk, szuperpozíciós állapotok).

A pszeudokódoknak többféle változata is van, kisebb-nagyobb eltérésekkel. Ezek többnyire a megértést nem akadályozzák, mert pl. csak másfajta jelölést használnak az értékadáshoz (`let x be zero`, vagy `x := 0`). A könnyebb kezelhetőség érdekében különböző szabványok, ajánlások születtek a pszeudokódok készítésére.

A kvantum pszeudokódra is készült egy ilyen ajánlás. E. Knill készítette 1996-ban a kezdetleges ajánlást, azóta módosítás nem történt rajta. 
